<html lang="hi">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <script src="https://cdn.tailwindcss.com"></script>
    <link href="https://fonts.googleapis.com/css2?family=Noto+Sans+Devanagari:wght@400;700&display=swap" rel="stylesheet">
    <style>
        body {
            font-family: 'Noto Sans Devanagari', sans-serif;
        }
    </style>
</head>
<body class="bg-gray-100 flex items-center justify-center min-h-screen p-4">
    <div class="bg-white border-4 border-cyan-500 p-4 sm:p-6 md:p-8 w-full max-w-4xl rounded-lg shadow-lg">
        <div class="text-center mb-6">
            <h1 class="text-2xl sm:text-3xl md:text-4xl font-bold text-cyan-700">हनुमान चालीसा</h1>
        </div>
        <div class="text-center mb-6 overflow-y-auto max-h-[60vh] sm:max-h-[70vh] md:max-h-[75vh] prose prose-sm sm:prose-base">
            <p class="text-gray-800">
                श्रीगुरु चरन सरोज रज, निज मनु मुकुरु सुधारि।<br>
                बरनऊं रघुबर बिमल जसु, जो दायकु फल चारि॥<br><br>
                बुद्धिहीन तनु जानिके, सुमिरौं पवन-कुमार।<br>
                बल बुद्धि बिद्या देहु मोहिं, हरहु कलेस बिकार॥<br><br>
                चौपाई :<br><br>
                जय हनुमान ज्ञान गुन सागर।<br>
                जय कपीस तिहुं लोक उजागर।।<br><br>
                रामदूत अतुलित बल धामा।<br>
                अंजनि-पुत्र पवनसुत नामा।।<br><br>
                महाबीर बिक्रम बजरंगी।<br>
                कुमति निवार सुमति के संगी।।<br><br>
                कंचन बरन बिराज सुबेसा।<br>
                कानन कुंडल कुंचित केसा।।<br><br>
                हाथ बज्र औ ध्वजा बिराजै।<br>
                कांधे मूंज जनेऊ साजै।।<br><br>
                संकर सुवन केसरीनंदन।<br>
                तेज प्रताप महा जग बन्दन।।<br><br>
                विद्यावान गुनी अति चातुर।<br>
                राम काज करिबे को आतुर।।<br><br>
                प्रभु चरित्र सुनिबे को रसिया।<br>
                राम लखन सीता मन बसिया।।<br><br>
                सूक्ष्म रूप धरि सियहिं दिखावा।<br>
                बिकट रूप धरि लंक जरावा।।<br><br>
                भीम रूप धरि असुर संहारे।<br>
                रामचंद्र के काज संवारे।।<br><br>
                लाय सजीवन लखन जियाये।<br>
                श्रीरघुबीर हरषि उर लाये।।<br><br>
                रघुपति कीन्ही बहुत बड़ाई।<br>
                तुम मम प्रिय भरतहि सम भाई।।<br><br>
                सहस बदन तुम्हरो जस गावैं।<br>
                अस कहि श्रीपति कंठ लगावैं।।<br><br>
                सनकादिक ब्रह्मादि मुनीसा।<br>
                नारद सारद सहित अहीसा।।<br><br>
                जम कुबेर दिगपाल जहां ते।<br>
                कबि कोबिद कहि सके कहां ते।।<br><br>
                तुम उपकार सुग्रीवहिं कीन्हा।<br>
                राम मिलाय राज पद दीन्हा।।<br><br>
                तुम्हरो मंत्र बिभीषन माना।<br>
                लंकेस्वर भए सब जग जाना।।<br><br>
                जुग सहस्र जोजन पर भानू।<br>
                लील्यो ताहि मधुर फल जानू।।<br><br>
                प्रभु मुद्रिका मेलि मुख माहीं।<br>
                जलधि लांघि गये अचरज नाहीं।।<br><br>
                दुर्गम काज जगत के जेते।<br>
                सुगम अनुग्रह तुम्हरे तेते।।<br><br>
                राम दुआरे तुम रखवारे।<br>
                होत न आज्ञा बिनु पैसारे।।<br><br>
                सब सुख लहै तुम्हारी सरना।<br>
                तुम रक्षक काहू को डर ना।।<br><br>
                आपन तेज सम्हारो आपै।<br>
                तीनों लोक हांक तें कांपै।।<br><br>
                भूत पिसाच निकट नहिं आवै।<br>
                महाबीर जब नाम सुनावै।।<br><br>
                नासै रोग हरै सब पीरा।<br>
                जपत निरंतर हनुमत बीरा।।<br><br>
                संकट तें हनुमान छुड़ावै।<br>
                मन क्रम बचन ध्यान जो लावै।।<br><br>
                सब पर राम तपस्वी राजा।<br>
                तिन के काज सकल तुम साजा।।<br><br>
                और मनोरथ जो कोई लावै।<br>
                सोइ अमित जीवन फल पावै।।<br><br>
                चारों जुग परताप तुम्हारा।<br>
                है परसिद्ध जगत उजियारा।।<br><br>
                साधु-संत के तुम रखवारे।<br>
                असुर निकंदन राम दुलारे।।<br><br>
                अष्ट सिद्धि नौ निधि के दाता।<br>
                अस बर दीन जानकी माता।।<br><br>
                राम रसायन तुम्हरे पासा।<br>
                सदा रहो रघुपति के दासा।।<br><br>
                तुम्हरे भजन राम को पावै।<br>
                जनम-जनम के दुख बिसरावै।।<br><br>
                अन्तकाल रघुबर पुर जाई।<br>
                जहां जन्म हरि-भक्त कहाई।।<br><br>
                और देवता चित्त न धरई।<br>
                हनुमत सेइ सर्ब सुख करई।।<br><br>
                संकट कटै मिटै सब पीरा।<br>
                जो सुमिरै हनुमत बलबीरा।।<br><br>
                जै जै जै हनुमान गोसाईं।<br>
                कृपा करहु गुरुदेव की नाईं।।<br><br>
                जो सत बार पाठ कर कोई।<br>
                छूटहि बंदि महा सुख होई।।<br><br>
                जो यह पढ़ै हनुमान चालीसा।<br>
                होय सिद्धि साखी गौरीसा।।<br><br>
                तुलसीदास सदा हरि चेरा।<br>
                कीजै नाथ हृदय मंह डेरा।।<br><br>
                दोहा :<br><br>
                पवन तनय संकट हरन, मंगल मूरति रूप।<br>
                राम लखन सीता सहित, हृदय बसहु सुर भूप।।
            </p>
        </div>
        <div class="text-right">
            <p class="text-sm sm:text-base text-gray-600">-गोस्वामी तुलसीदास जी महाराज</p>
        </div>
    </div>
</body>
</html>